Language
===========

### Introduktion

Webbplatserna att analysera i denna uppgift hade kriteriet att de skulle "kännetecknas av text och artiklar". I det här fallet valde jag [HealthyWay](https://www.healthyway.com/), [Huffington Post](https://www.huffingtonpost.com/), [Mayo Clinic](https://www.mayoclinic.org/), samt [I Fucking Love Science](http://www.iflscience.com/). Alla fyra publicerar artiklar av olika typer, där Mayo Clinic kan anses vara lite mer "upplysande", och de övriga tre publicerar artiklar som främst är avsedda att bli delade i sociala medier.

### Metod

Ur artikeln [skriva för webben](https://www.iis.se/lar-dig-mer/guider/hur-man-skriver-for-webben/) tog jag fasta på följande fyra punkter:

* Rubrik: Är den tydlig? Leverar den?
* Omvänd pyramid: Ges den viktigaste faktan först? Fångar inledningen läsarens intresse, ger det vad artikeln utlovat?
* Styckeindelning: Är artikeln lättöverskådlig? Är styckena lagom långa, har de informativa mellanrubriker?
* Språk: Är språket lämpligt? För enkelt, för svårt, beroende på tilltänkt målgrupp? Är det för många facktermer?

### #1 HealthyWay

[FIGURE src="image/analysis/healthyway.png?w=784" caption="_Screenshot 8/1 2018_" class="center"]

HealthyWays artiklar är författade av olika människor, men man kan ju tycka att de bör hållas till en viss site-wide standard. För den här analysen valde jag artikeln ["10 secret santa gifts under $30 you'll want to keep for yourself (but won't)"](https://www.healthyway.com/a/10-secret-santa-gifts-under-30-youll-want-to-keep-for-yourself-but-wont/).

##### Rubrik

Rubriken låter bättre innan man konverterar dollarn, och det visar sig att det handlar om ca 250 SEK. Det är ändå ganska mycket för att vara "billiga mirakelpresenter", som rubriken får det att låta som att det handlar om. Men visst, det är väl ett intressant tips? Dags att se om artikeln håller vad rubriken utlovat!

##### Omvänd pyramid

Intressant nog så börjar artikeln med en anekdot, troligtvis för att legitimera skribentes kunskap på området. Ingressen är två meningar och tillför inte något nytt som rubriken inte redan utlovat. När anekdoten väl är ur vägen så kommer den utlovade listan över 10 lite utanför-lådan julklapstips.

##### Styckeindelning

Överlag är styckena i anekdoten väldigt korta. De kan vara utformade så för att ge mer slagkraft åt innehållet i texten - vissa meningar isoleras på en egen rad - eller för att göra innehållet mer lämpligt för att läsas på t.ex. en smartphone. mellanrubrikerna för själva listan är relevanta och lite tillskojade. Styckena för varje punkt känns som en bättre längd för mig, då jag använder en stationär dator och läser på stor skärm. Dock är det varierat med punkt eller icke punkt i mellanrubrikerna, vilket stör helheten.

##### Språk

Språket är rättframt och koncist, utan krussiduller, och grammatiskt korrekt. Det är en enkel och lättförstådd text, men ändå skriven för en vuxen målgrupp.

### #2 Huffington Post

[FIGURE src="image/analysis/huffpost.png?w=784" caption="_Screenshot 8/1 2018_" class="center"]

Huffington Post - eller bara HuffPost - är liksom HealthyWay en sida med artiklar av olika författare. Återigen anser jag att HuffPost ändå bör ha en viss standard allt material når upp till. Just denna analys är baserad på artikeln ["Why kids across the US are writing books about female heroes"](https://www.huffingtonpost.com/entry/powerful-women-book-writing-competition_us_5a26f33be4b069df71fa4ce4?ncid=inblnkushpmg00000009).

##### Rubrik

Rubriken rider lite på #metoo och feministvågen. Att skriva om starka kvinnor är trendigt, och att trycka på att det är barn - framtiden - som skriver om detta trendiga, viktiga ämne ökar nog intresset.

##### Omvänd pyramid

En en-meningssammanfattning fortsätter på samma tema. Mycket riktigt inleds sen texten med att lyfta fram behovet av representation av starka kvinnor, och att lära de som är barn nu att de kan göra skillnad. Därefter kommer den information som skribenten vill att även en skumläsare ska få med sig: vilka som står bakom tävlingen, varför, hur, samt ett par exempel. Ju längre texten går, desto mer bakgrundsinformation kommer fram.

##### Styckeindelning

De flesta stycken är av ok längd. På en stor bildskärm uppfattas de som korta, då de flesta är enbart 2-3 meningar långa, men det gör det troligen mer överskådligt på en liten skärm. Det finns inga mellanrubriker, dock ligger bilder med tillhörande bildtexter mellan styckena. Ett citat har även tagits ur texten och lagts in för att bryta upp det annars monotona textflödet. Att lägga in bilder på detta sätt är vanligt på vissa typer av nyhetssajter.

##### Språk

Artikeln är skriven på mellanmjölksengelska, vilket är för ändamålet lämpligt.

### #3 Mayo Clinic

[FIGURE src="image/analysis/mayoclinic.png?w=784" caption="_Screenshot 8/1 2018_" class="center"]

Mayo Clinic erbjuder information om en hel uppsjö av sjukdomar och fysiska tillstånd. I det här fallet används artikeln om [uttorkning](https://www.mayoclinic.org/diseases-conditions/dehydration/symptoms-causes/syc-20354086) som grund för analysen.

##### Rubrik

Mayo Clinic har inte samma behov som t.ex. bloggsajter att locka med fantasifulla rubriker. Här räcker kort och gott vilken fysisk åkomma det handlar om - rubriken är kort och gott "Dehydration".

##### Omvänd pyramid

Sammanfattningen, vilket kanske är den viktigaste för någon som letar efter en förklaring till sina/någon annans symptom, ligger högst upp, vilket känns logiskt. Sedan kommer resten i fallande ordning - symptom, orsaker, riskfaktorer, etc. Den omvända pyramiden är inte helt applicerbar på en sida som Mayo Clinic, då den erbjuder fakta i ett sorts händelseförlopp (från upptäckt till behandling), men sammanfattningen som ges i början av varje artikel är ett sätt att få in viktig information i ett nedbantat format där det troligtvis blir läst.

##### Styckeindelning

Styckeindelningen är tydlig. Mellanrubrikerna klargör vilken del av artikeln du är i, och viktiga punkter i listorna är markerade med fetstil. Styckena känns väl avvägda i sin längd och i sitt innehåll.

##### Språk

Mayo Clinic är avsedd för att vara tillgänglig för gemene man. Språket är anpassat därefter, och undviker facktermer eller övriga krångliga medicinska ord. Innehållet är lätt att ta till sig, och språket är korrekt.

### #4 I Fucking Love Science

[FIGURE src="image/analysis/ifls.png?w=784" caption="_Screenshot 8/1 2018_" class="center"]

Likt de andra, förutom Mayo Clinic, publiceras artiklar av flera skribenter på IFLS. I den här analysen används artikeln ["The man who rescued the rabbit from the wildfire may actually have done something terrible"](http://www.iflscience.com/plants-and-animals/man-rescued-rabbit-wildfire-right-thing/).

##### Rubrik

.. och vad var det för hemsk sak han gjorde? Hur kan att rädda en kanin från en skogsbrand vara något dåligt? Det är frågorna skribenten troligtvis vill att man ska ställ sig när man läser rubriken, och *klick!* så har man öppnat artikeln för att få svar. Det är en lockande rubrik, som ställer frågor om rätt och fel och moral, men också presenterar ett mysterium: som sagt, hur kan det vara dåligt att rädda ett lurvigt litet djur från en brand?

##### Omvänd pyramid

Artikeln börjar med lite bakgrundsfakta, som helt enkelt behövs för att man ska förstå resten - men redan i stycke två så kommer de utlovade svaren på rubrikens frågor. I just det stycket går skribenten inte in på den vetenskapliga basisen för varför kanske var en dålig sak att göra, men nämner i korta drag vad det kan ha handlat om. I följande stycken kommer mer information om argument för och emot frågeställningen, och avslutas på en tangent om huruvida man bör rädda djur vid skogsbränder, och huruvida man bör utsätta sig själv för fara i en sådan situation.

##### Styckeindelning

Styckena är av god längd, återigen lite kortare än vad jag personligen finner bekvämt på en stor skärm, men sådant är livet i dagens era. Det saknas mellanrubriker, men texten bryts upp av ett par tweets som rör ämnet.

##### Språk

Precis som de övriga artiklarna i analysen är språket korrekt och lätt att ta till sig. Artikeln är gjord för att läsas av massorna, och inte av fackmän av någon slag.

### Avslutningsvis

Alla fyra webbplatser höll ungefär samma språkton - korrekt, lättförstått, men riktat mot en vuxen målgrupp. Den korta styckeslängden återkom hos alla fyra, samt åtminstone något utav en omvänd pyramid. Med undantaget Mayo Clinic fanns det ett tydligt fokus på att få läsaren att vilja klicka på rubriken.
